زَبور 103 – رحمت نال ہے بھریا ہویا

(کورس)

رحمت نال ہے بھریا ہویا پاک یہواہ ساڈا

1
رحمت نال ہے بھریا ہویا پاک یہواہ ساڈا
غُصہ تے کرن دے وچ ہے اوہ دھیرا پِیار اتے اوس دا ہے ڈاہڈا

2
ساڈے اُتے وی رّب ساڈا سدا نہیں جھُنجھلاوے
اوڑک تیکر نہیں ساڈے اُتے اپنا کرودھ وکھاوے

3
جیہی ساڈی ہے بُریائی تیہا سلوک نہ کردا
ساڈے پاپاں وانگر سانوں بدلہ نہیں اوہ دیندا

4
جِنّا اُچا ایس دھرتی تھوں ایہہ آسمان ہے سارا
رّب دے ڈرن والیاں اُتے رحم ہے اوہدا بھارا

5
جِنّا چڑھدے تھوں ہے لہندا اونیں دُور اساڈے
پاپ خُدا نے چُک کے سارے سُٹے دُور دراڑے

6
اپنے پُتراں تے اجیہا ترس پِتا ہے کھاندا
اپنے ڈرن والیاں اُتے تیہا رحم وکھاندا

7
کیونکہ جاندا ہے اساڈی آپ بناوٹ ساری
بنے ہاں مِٹی دے اسیں ایہہ گل نہ وساری

8
عمر منکھ دی گھاہ دے وانگر جنگلی پھُل وانگر پُھلدا
واہ جد وگے ناس ہو جاندا تھاں تے مُڑ نہ لبھدا

9
رحمت رّب دی اوہناں اُتے جیہڑے خَوف مناون
نال اوہناں سچ سدا ہے نسلاں جیہڑیاں آون

10
اوہناں اُتّے وی جو اوہدے عہد نوں ہے یاد کردے
ہاں جو اوہدے حُکماں اُتّے اپنا دِل ہے دھر دے
